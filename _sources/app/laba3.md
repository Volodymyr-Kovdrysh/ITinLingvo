# ЛАБОРАТОРНА РОБОТА №3  

**Робота з таблицями**

## **План**

1. Створення таблиці  
2. Добавлення та вилучення рядків та стовпців  
3. Зміна ширину стовпців та висоти рядків  
4. Рисування таблиці  
5. Зміна меж та заливка таблиці  
6. Введення даних у таблицю  
7. Сортування даних у таблиці  
8. Вставка діаграм в документ  
   

## **Методичні вказівки**

Таблицю в документі можна створити двома способами: вказати потрібну кількість рядків і стовпців або нарисувавши таблицю спеціальними інструментами. Найшвидший такий спосіб: основа таблиці створюється заданням необхідної кількості рядків і стовпців, а додаткові комірки при необхідності домальовуються (або витираються).

### **1\. Створення таблиці**  

В якості прикладу створимо таблицю із 4-х стовпців і 5-ти рядків. Для цього необхідно:

1. Перейти на вкладку стрічки **Вставлення**.  
2. Натиснути кнопку **Таблиця**. З’явиться меню кнопки (рис. 1). У верхній частині меню цієї кнопки розташовано багато квадратиків, які схематично представляють комірки таблиці.

:::{figure-md}
![](https://docs.google.com/drawings/d/e/2PACX-1vSGMs_O7dopZzMraF31_RZcB7tgqxWcSVQec25LfmvbLrdI-2cxoBelDAblML8WJokXFVME00KJHonk/pub?w=960&h=720){width=300px}

Рис. 1. Меню кнопки **Таблиця**
:::



3. В цьому меню встановити вказівник миші на п’ятий квадрат у четвертому стовпці.  
4. Переконатися, що у верхній частині меню відобразилося повідомлення **Таблиця 4х5** і клацнути мишею. В документ буде вставлено таблицю, яка міститиме п’ять рядків і чотири стовпці.

За замовчуванням таблиця розташовується від поля до поля сторінки документу і має стовпці рівної ширини. При створенні таблиці на стрічці з’явилися дві додаткові вкладки **Конструктор** і **Макет**.  
Вкладка **Конструктор** містить інструменти для зміни дизайну оформлення таблиці, а на вкладці **Макет** розташовані інструменти для зміни параметрів таблиці.

### **2\. Додавання та вилучення рядків і стовпців**  
Кількість рядків і стовпців у таблиці може змінюватися. Добавимо в таблицю один стовпчик і вилучимо один рядок. Для цього треба виконати такі дії:

1. Переконатися, що текстовий курсор знаходиться в одній із комірок таблиці (інакше вкладки **Конструктор** і **Макет** будуть відсутні на стрічці).  
2. Перейти на вкладку **Макет**.  
3. На вкладці **Макет** натиснути кнопку **Вставити зліва**. В таблицю буде добавлено новий стовпець, який розташується зліва від стовпця, в комірці якого був установлений текстовий курсор.

Зауважимо, що аналогічно можна добавити рядок над чи під тим з них, в якому знаходиться текстовий курсор за допомогою кнопок **Вставити вище** чи **Вставити нижче** в групі **Рядки і стовпці** на вкладці **Макет**.  
Вилучення рядка (наприклад, 2-го), здійснюється в такий спосіб:

1. Установити текстовий курсор в одну з комірок у другому рядку, клацнути мишею.  
2. Натиснути кнопку **Видалити** на вкладці **Макет**. З’явиться меню кнопки.  
3. Із меню вибрати команду **Видалити рядки**.

Аналогічно можна вилучити стовпець, вибравши команду **Видатити стовпці** в меню кнопки **Видалити**.

### **3\. Зміна ширини стовпців і висоти рядків**  
Висота рядків установлюється автоматично в залежності від розміру шрифта тексту в комірках і кількості рядків у комірках. Але стовпці мають фіксовану ширину. Налаштування ширини можна виконати двома способами. Перший спосіб полягає в наступному:

1. Встановити курсор миші на праву границю будь-якої із комірок даного стовпця так, щоб він набув форми двонапрямленої стрілки.  
2. Натиснувши та утримуючи кнопку миші, перемістити його вправо (вліво). Із вказівником буде переміщатися і межа стовпця. Відпустити кнопку миші, коли доб’ємося бажаної ширини стовпця.

Зауважимо, що загальна ширина таблиці залишилася незмінною. Зменшення ширини одного стовпця (наприклад, першого) компенсовано збільшенням ширини іншого стовпця (2-го).  
Згідно з другим способом ширину стовпця задаємо точно в сантиметрах або процентах від загальної ширини таблиці. Для цього:

1. Клацнути правою клавішею миші по довільній комірці в стовпці. З’явиться контекстне меню.  
2. Вибрати команду **Властивості таблиці**.  
3. Перейти на вкладку **Стовпчик** у діалоговому вікні **Властивості таблиці**.  
4. У полі **Ширина** на вкладці **Стовпчик** ввести потрібну ширину стовпця (за замовчуванням у см).  
5. Натиснути кнопку **ОК**. Ширина стовпця зміниться до вказаного розміру.

За замовчуванням висота рядків динамічно змінюється в залежності від кількості рядків у комірці і розміру шрифта тексту. Проте при необхідності ми можемо задати фіксовану висоту рядків. Це виконується на вкладці **Рядок** діалогового вікна **Властивості таблиці**. Щоб відключити режим автоматичного регулювання висоти рядків, потрібно встановити прапорець **Висота**, а потім у полі справа вказати потрібну висоту рядка. Зміни застосовуються до рядка, в якому в момент виклику діалогового вікна **Властивості таблиці** знаходився курсор.

### **4\. Рисування таблиць**  
Не зважаючи на те, що будь-які операції з таблицями можна виконати за допомогою кнопок на стрічці, в Word передбачена можливість рисування таблиць (переробки вже створених таблиць).  
Розглянемо приклад створення додаткової комірки.

1. На вкладці **Макет** стрічки натиснути кнопку **Намалювати таблицю**. Вказівник миші прийме форму олівця.  
2. Встановити вказівник миші, наприклад, посередині верхньої межі другої комірки в першому рядку.  
3. Натиснувши та утримуючи кнопку миші, перемістити вказівник до нижньої межі цієї ж комірки, після чого відпустити кнопку миші. Друга комірка в першому рядку буде розбита на дві комірки.

Тепер витремо межу між першою і другою комірками в першому стовпці.

1. На вкладці **Макет** стрічки натиснути кнопку **Ластик**.  
2. Встановити вказівник миші на лівий нижній кут першої комірки в першому стовпці.  
3. Натиснувши та утримуючи кнопку миші, перемістити вказівник вправо до правого нижнього кута тієї ж комірки, після чого відпустити кнопку миші. Межа між першою і другою комірками першого стовпця буде витерта, в результаті чого ці комірки об’єднаються в одну.

В такий спосіб, об’єднуючи і розділяючи комірки, можна створювати таблицю будь-якої складності.

### **5\. Межі та заливка таблиці**  
За замовчуванням у документі створюється таблиця, яка має тонкі межі, які розділяють комірки, рядки і стовпці. Проте іноді для надання таблиці закінченого вигляду потрібно змінити тип або колір меж рядка, стовпця чи окремої комірки. Нехай у комірках першого рядка таблиці наведені заголовки стовпців. У останніх рядках містяться дані, які потрібно візуально відділити від інших даних. Один із способів зробити це – змінити тип і (або) товщину межі, яка відділяє перший рядок від другого.

1. Перейти на вкладку **Конструктор** стрічки.  
2. Із списку **Товщина пера** вибрати пункт **4,5 пт**. Вказівник миші набуде вигляд пензля.  
3. Встановити вказівник миші на лівий край нижньої межі першого рядка таблиці.  
4. Натиснувши і утримуючи кнопку миші, провести вказівником по нижній межі до її правого краю, після чого відпустити кнопку миші. Товщина нижньої межі першого рядка буде збільшено до 4,5 пт (рис. 2).

:::{figure-md}
![](https://docs.google.com/drawings/d/e/2PACX-1vRy931dyF0CcXMzijZt545eS41n14n2xVUu_GvfkC4W6YqdWrbUutdayakI3D47AtPb_6-8AWOKkbsL/pub?w=960&h=720){width=}

Рис. 2. Товщину нижньої межі верхнього рядка змінено
:::

Аналогічно можна змінити тип лінії межі. Тип лінії вибирається із списку **Стиль пера**, який розташований в групі **Межа** на вкладці **Конструктор**. Колір лінії межі можна вибрати в меню кнопки **Колір пера**.  
За замовчуванням всі комірки прозорі, тобто мають колір фону документа. Можна залити всі або деякі комірки кольором. Для цього потрібно виконати такі дії:

1. Встановити текстовий курсор у довільну комірку.  
2. Натиснути кнопку **Заливка** на вкладці **Конструктор**. З’явиться меню із зразками кольорів.  
3. Вибрати потрібний колір (наприклад, жовтий). Комірка буде залита жовтим кольором.  
4. Встановити курсор в іншу комірку.  
5. В меню кнопки **Заливка** вибрати інший колір, наприклад, червоний. Комірка буде залита вибраним кольором.

Зауважимо, що на вкладці **Конструктор** міститься колекція **Стилі таблиць**, в якій зібрані готові стилі оформлення таблиць.

### **6\. Введення даних у таблицю**  
Кожна комірка таблиці має властивість сторінки. При введенні даних у комірку текст автоматично переноситься на новий рядок комірки. Щоб ввести текст в іншу комірку, потрібно попередньо в неї встановити курсор. Це можна зробити двома способами:

* клацнути мишею по потрібній комірці;  
* натиснути клавішу **Tab**. Текстовий курсор переходить в комірку справа від поточної. Якщо курсор знаходиться в комірці крайнього правого стовпця, він переходить у першу комірку наступного рядка. Якщо курсор знаходиться в правій комірці нижнього рядка, то при натискуванні клавіші **Tab** у таблиці створюється новий рядок, в першу комірку якого переміститься курсор. 

На рис. 3 наведений приклад таблиці.

:::{figure-md}
![](https://docs.google.com/drawings/d/e/2PACX-1vQzMBGXjCk_G1C0tvpwR0Byug54WABjzt94-aT8zgEvdVQ3FbrdyiRaOi-Bly1leQmtSmhFaF3RS-ao/pub?w=960&h=720){width=}

Рис. 3. Приклад заповнення таблиці 
:::


Форматування тексту в комірках виконується так само, як форматування тексту в документі. Для цього можна використати будь-які інструменти, доступні на вкладці **Головна**. В той же час слід звернути увагу на інструменти, які розташовані в групі **Вирівнювання** на вкладці **Макет**. Текст у комірці може бути вирівняний не тільки по горизонталі, але й по вертикалі.  
Кнопка **Напрям тексту** в групі **Вирівнювання** вкладки **Макет** дозволяє змінити напрямок тексту.  
Кнопка **Поля** відкриває діалогове вікно для задання розмірів полів комірки.

### **7\. Сортування даних у таблиці**  
Дані в таблиці можна сортувати за зростанням і за спаданням. Сортування може мати багаторівневий характер, при якому спочатку будуть сортуватися дані, вказані в першому стовпці, а потім додаткове сортування даних в другому стовпці (наприклад, Прізвище, Ім’я).  
Для виконання сортування необхідно виконати такі дії:

1. Установити текстовий курсор в будь-яку комірку таблиці.  
2. Натиснути кнопку **Сортування** в групі **Дані** вкладки **Макет**. З’явиться діалогове вікно **Сортування**. В цьому вікні задаються параметри сортування даних у таблиці. Сортування може містити до трьох рівнів.  
3. У списку **Спочатку за** вибрати заголовок стовпця, за яким буде виконуватися сортування.  
4. У списку **Тип** вибрати тип даних, які містяться в даному стовпці.  
5. Встановити перемикач **За зростанням** чи **За спаданням**.  
6. Для того, щоб заголовок стовпця не включався в сортування, потрібно перемикач **Список** встановити в положення **Без заголовка**.  
7. Якщо є багаторівневе сортування, то аналогічно заповнюємо ще два поля **Потім за**.  
8. Натискуємо **ОК**. Діалогове вікно закриється, а дані в таблиці будуть відсортовані.

### **8\. Вставка діаграм в текст документу.**  
Указати курсором місце вставки і виконати команду **Вставка ⇒ Зображення ⇒ Діаграма**. Відкриється вікно таблиці на основі якої будується діаграма. Вводимо в таблицю свої дані, діаграма зразу ж перебудовується. Після внесення даних вікно таблиці можна закрити. Щоб повторно відкрити вікно з таблицею для редагування потрібно виділити діаграму і виконати команду **Работа з діаграмами ⇒ Конструктор ⇒ Змінити Дані**. 

## **Практичні завдання**

1. Вставте таблицю 3×4. Команда **Вставка ⇒ Таблиця**.  
2. Добавте в таблицю ще один стовпчик. Курсор поставити в комірку таблиці. Команда **Макет ⇒ Вставити зліва**.  
3. Вилучити з таблиці один рядок. – Курсор поставити в коміку рядка. Команда **Макет ⇒ Видалення ⇒ Видалити рядки**.  
4. Змінити ширину стовпців. – Курсор поставити на праву межу будь-якої комірки стовпця і перетягнути її мишею, або команда **Макет⇒** **Ширина стовпця**.  
5. Виставити ширину стовпця у см. – Викликати контекстне меню комірки цього стовпця. Команда **Властивості ⇒ Таблиця**. У вікні, що з’явилось ввести потрібну ширину стовпця у см.  
6. Нарисувати нову нестандартну таблицю. – Команда **Макет ⇒ Намалювати таблицю**.  
7. Усунути межу між комірками. – Команда **Макет ⇒ Ластик**.  
8. Змінити товщину нижньої межі першого рядка. – Команда **Конструктор ⇒ Товщина пера**. Вибрати товщину і мишею протягнути по цій межі.  
9. Змінити тип та колір лінії межі. – Команда **Конструктор⇒Стиль пера** та **Конструктор⇒Цвет пера**.  
10. Залити вибрані комірки кольором. – Команда **Конструктор⇒ Заливка**.  
11. Вирівняти текст в комірці по вертикалі. – Команда **Макет⇒ Вирівнювання**.  
12. Створити таблицю з рис. 3.  
13. Відсортувати дані в таблиці. – Команда **Макет⇒Дані⇒ Сортування**.

14. Підготувати таблицю, яка містить список навчальних дисциплін у вигляді: 

:::{figure-md}
![](https://docs.google.com/drawings/d/e/2PACX-1vRXFv3zFM5sJnYE7ADalJZ7gWS8Fy6k1gH52foBvEmLSoZF1kpmEbDlt_tUw7qDDZmoOJAtOPNs35pr/pub?w=960&h=720){width=}


Рис. 4.
:::


15. Для цього створити таблицю: 7 стовпчиків, n рядків – команда   **Вставка⇒ Таблиця**.

16. Об\`єднати необхідні комірки для задання заголовків таблиці та стовпців. – Команда **Макет ⇒ Об'єднання**. Відокремити заголовок жирною лінією.  
17. Об’єднати відповідні комірки для другого рядка таблиці.  
18. Установити відповідну  ширину стовпчиків. Ввести текст та дані в таблицю. Задатити шрифт Times New Roman, кегль 12\.  
19. Заголовок відцентрувати, виділити  жирним курсивом і задати розмір символів 14 пунктів.  
20. Зберегти файл, виконавши команду **Файл ⇒ Зберегти як ...**.  
21. Ввести формули для розрахунку загального числа годин. – Для цього встановити курсор у відповідну комірку  і ввести формулу **\=SUM(Аbove)**. Команда **Макет ⇒ Формула**.   
22. Скопіювати цю формулу  в іншу комірку. Для  цього користуються командами **Головна ⇒ Копіювати**, **Головна ⇒ Вставити**.   
23. Ввести нові значення даних у таблицю і виконати  повторно нові розрахунки. – Для цього в контекстному меню результуючої комірки з формулою обрати команду **Оновити поле**.  
24. Вставити порожні рядки в таблицю. – Команда **Макет ⇒ Рядки і Стовпці**.  
25. Змінити орієнтацію тексту в деякій комірці таблиці. – Команда **⇒Макет ⇒ Вирівнювання**.  
26. Затінити указані курсором комірки таблиці. Використайте команду **Формат ⇒ Межі і заливка**. Змініть колір рамок таблиці.  
27. Вставити назву таблиці. – Команда **Посилання ⇒ Назви ⇒ Вставити назву**.  
28. Сформувати документ, який містить текст і окрему сторінку з таблицею альбомної орієнтації.  
29. Створити діаграму успішності. – Команда **Вставка ⇒ Діаграма**. У вікні, що з’явилося, заповнити таблицю даними про успішність. Одночасно зміниться вигляд діаграми. Змінювати тип діаграми можна командами меню або контекстним меню. Закривши вікно, діаграма розміститься в документі за місцем текстового курсору.  
30. Здійснити над діаграмою операції масштабування, переміщення.

## **Контрольні питання**

1. Як вставити таблицю?  
2. Як добавити в таблицю ще один стовпчик?   
3. Як вилучити з таблиці один рядок?  
4. Як змінити ширину стовпців?  
5. Як виставити ширину стовпця у см?   
6. Як нарисувати нову нестандартну таблицю?   
7. Як усунути межу між комірками?  
8. Як змінити товщину нижньої межі першого рядка?   
9. Як змінити тип та колір лінії межі?  
10. Як залити вибрані комірки кольором?   
11. Як вирівняти текст в комірці по вертикалі?   
12. Як відсортувати дані в таблиці?  
13. Як виконати простіші обчислення в таблиці?  
14. Як вставити діаграму?  
15. Як відредагувати діаграму?

---

## Вимоги до виконання і подання

**Виконайте практичні завдання тричі:**

1. у **Microsoft Word** (настільна або веб‑версія);
2. у **Google Docs**;
3. у **третьому редакторі на вибір**: LibreOffice Writer / Pages / WPS / OnlyOffice.

**Подання в Classroom:** завантажте **три PDF‑файли**, кожен — експорт із відповідного редактора.

**Схема імені файлу:** `<назва текстового редактору>_<група>_<ім'я та прізвище>.pdf`

**Приклади:**
`Word_144_Алукі Анастасія.pdf`
`GoogleDocs_143_Петренко Іван.pdf`
`LibreOffice_141_Петренко Іван.pdf`


```{admonition} **Коментар щодо недоступних опцій:** 
:class: note
якщо певної опції немає у вашому редакторі, у звіті коротко вкажіть це і опишіть обраний еквівалент дії (скрін за можливості)..
```
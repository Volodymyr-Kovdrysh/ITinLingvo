# ЛАБОРАТОРНА РОБОТА №4   

**Створення, редагування та форматування таблиць**

**План**

1. Інтерфейс програми MS Excel 2010  
2. Робоча книга. Створення та її структура   
3. Типи даних  
4. Дії над даними  
5. Форматування даних та таблиць


## **Методичні вказівки**  

### **1.1. Завантаження програми MS Excel 2010**  
Запуск програми здійснюється стандартними способами Windows: 

* натиснути кнопку головного меню Windows **Пуск** і з меню **Усі програми** вибрати пункт **Microsoft Office**, а потім – **Microsoft Excel 2010**;  
* відкрити будь-який файл з розширенням .xlsx (або .xls);  
* запустити виконуючий файл програми у вікні **Мій комп'ютер**, який має назву excel.exe й, за замовчуванням, розташований у папці: C:\\Program Files\\Microsoft Office\\Office14.

Після завантаження програми на екрані  монітора з’явиться спочатку заставка програми, а потім основне робоче вікно програми з новою робочою книгою і декількома чистими аркушами 


### **1.2. Інтерфейс MS Excel 2010**  
  
Вікно програми Microsoft Excel має стандартний вигляд.  
Основними елементами даного вікна є: меню **Файл**, панель швидкого доступу, кнопки керування вікном програми, стрічка, рядок формул, робоче поле, рядок стану, режим відображення, міні-панель і контекстне меню (з’являється у випадку натискування правої клавіші миші).  

За замовчуванням, у вікні програми відображається 7 основних закладок стрічки: **Головна**, **Вставка**, **Разміткa сторінки**, **Формули**, **Дані**, **Рецензування**, **Вигляд**. Кожна з них містить групи команд певної тематики. Так, кнопки закладки **Головна** призначені для основних дій по введенню та редагуванню даних (включаючи роботу з буфером обміну, форматування, пошук та відбір даних). Закладка **Вставка** дозволяє добавляти в документ різні об’єкти – таблиці, діаграми, рисунки, надписи, гіперпосилання та ін. На закладці **Разміткa сторінки** зібрані команди налаштування параметрів сторінки. Закладка **Формули** містить кнопки вставки функцій, налаштування параметрів обчислень. На закладці **Дані** зібрані інструменти аналізу даних. Закладка **Рецензування** призначена для перевірки правопису, вставки приміток, захисту документа. Кнопки закладки **Вигляд** дозволяють налаштувати параметри відображення книги на екрані.  

Крім постійних,  існує цілий ряд контекстних закладок, які  з’являються на стрічці автоматично при роботі з діаграмами, рисунками та іншими об’єктами, при переході в інший режим (наприклад, попереднього перегляду) та ін.  
На багатьох панелях кнопок закладки є маленький квадрат в правому нижньому куті – значок (кнопка) панелі. Він дозволяє отримати доступ до додаткових інструментів,  які раніше викликалися через пункти меню. Стрічку можна згорнути так, щоб на екрані залишилися лише назви закладок. В такому випадку для виконання деякої дії потрібно клацнути на назві закладки й вибрати на стрічці, що відобразиться, потрібну кнопку. Після чого стрічка знову буде згорнута. Згорнути або відобразити стрічку можна двічі клацнувши на назві активної закладки.  

*Панель швидкого доступу*  призначена для оперативного доступу до найвживаніших функцій: спочатку вона включає три кнопки – збереження файла, відміна й повернення останньої дії. Для добавлення на цю панель команди необхідно вибрати її із випадаючого списку панелі. У випадку відсутності потрібної команди в списку необхідно скористатися пунктом **Інші команди** і вибрати її із повного списку всіх команд. Крім того, на панелі можна помістити будь-які кнопки, що є на стрічці, – для цього в контекстному меню цих кнопок є команда **Додати на панель швидкого доступу**.   

*Міні-панель форматування* включає основні інструменти форматування даних. Для виведення міні-панелі на екран досить клацання правої клавіші миші в довільному місці робочого поля. 

*Рядок стану*, як і в попередніх версіях, містить інформацію про режими роботи з документами. Однак, в даній версії його можна налаштувати. Для цього потрібно клацнути по ньому правою клавішею миші й вибрати елементи, що відображаються в рядку. Наприклад, досить зручно вивести в рядку стану результат обчислень для поточного діапазону даних: суми, середнього, максимум тощо. Можна також легко змінити масштаб відображення документа за допомогою кнопок і повзунка **Масштаб** у правій частині рядка стану. Зліва від повзунка масштабування розміщений блок кнопок, які змінюють режими перегляду (відображення) документа. Найчастіше ведеться робота в режимі **Звичайний**. Режим **Размітка сторінки** дозволяє побачити розбиття документа на  друкованій сторінці, вивести на екран горизонтальну та вертикальну лінійки. Режим **Сторінки** надає можливість налаштувати число друкованих сторінок документа. Режим розмітки сторінки відображає документ в тому вигляді, як він буде надрукований, одночасно дозволяє продовжити роботу з таблицею.   
Зауважимо, що майбутній вигляд надрукованого документа можна переглянути у вікні команди **Друк** із меню меню **Файл**.   

### **2.1. Створення, відкриття та збереження файлів робочих книг**  

Основний документ Excel (файл з розширенням .xls) називається робочою книгою. Для роботи з файлами необхідно використати меню **Файл**. Команди меню, яке вона відкриває, ідентичні меню MS Word. Вони дозволяють виконати всі основні операції над файлами: створити новий, відкрити існуючий, зберегти зміни в файлі, роздрукувати, закрити його  т. ін.  

При запуску програми Excel автоматично створює новий робочий документ, який має назву **Книга1**. Для створення самостійного документа призначена команда **Створити** з меню **Файл.** Користувачу пропонується вибрати шаблон, на базі якого буде створена нова електронна таблиця. Для створення чистого документа, як правило, досить вибрати шаблон **Нова книга**, який є шаблоном за замовчуванням. Щоб створити новий документ без запиту про шаблон (тобто на основі шаблону **Нова книга**), можна скористатися комбінацією клавіш Ctrl+N.   

Діалогові вікна відкриття та збереження файлів (команд **Відкрити** та **Зберегти як…** в меню **Файл**) ідентичні таким як у програмі MS Word. Меню **Файл** допомагає також отримати швидкий доступ  до файлів, з якими недавно вже працювали, – тут міститься список останніх документів, що відкривалися.    

### **2.2. Основні об’єкти робочих книг та їх характеристика**  
Основними об’єктами робочих книг Microsoft Excel є аркуші, рядки, стовпчики і комірки аркушів.  

Кількість аркушів, що може мати кожна робоча книга, обмежена оперативною пам’яттю комп’ютера, на якому встановлена програма Microsoft Excel.  

Імена робочих аркушів відображаються на ярликах аркушів. Назва поточного аркуша виділена напівжирним шрифтом на контрастному фоні.  


За замовчуванням, книга містить три аркуші, які іменуються **Аркуш1, Аркуш2, Аркуш3.** В книгу можна  добавити довільну кількість аркушів. Аркуші можна вилучати, переміщати, копіювати в межах однієї книги або з однієї книги в іншу. Для переходу до іншого аркуша потрібно клацнути мишею на його ярлику (можна скористатися комбінаціями клавіш: Ctrl \+ PgDn – перейти на наступний аркуш, Ctrl \+ PgUp – перейти на попередній аркуш).   

Для операцій з аркушами книги (добавлення, вилучення, перейменування, копіювання, переміщення та ін.) служить контекстне меню ярлика цього аркуша.

Кожна робоча таблиця MS Excel 2010 складається з 1048576 рядків і 16384 стовпчиків. Рядки нумеруються від 1 до 1048576, а стовпчики за замовчуванням  позначаються латинськими літерами: від A до Z перші 26 стовпчиків; від AA до AZ – другі 26 стовпчиків; від BA до BZ – наступні 26 стовпчиків і т.д.  

На перетині стовпчика і рядка знаходиться  комірка, яка є елементарною структурною одиницею аркуша і призначена для введення та відображення даних.  
	
Існують три стилі адресації комірок:

* стиль A1, при якому адреса комірки складається з назви стовпчика та номера рядка;	  
* стиль тривимірної адресації, у якому до адреси комірки додається ім’я аркуша робочої книги з позначкою \<\!\>, наприклад, Аркуш1\!А1. Тривимірна адресація використовується, наприклад, під час аналізу даних в однакових діапазонах з кількох аркушів робочої книги. Повна адресація \[ім’я\_книги\]ім’я\_аркушу\!адреса\_комірки включає також назву робочої книги (наприклад, \[фінанси.xlsx\]Аркуш1\!B20);  
* стиль R1C1, за яким нумеруються не тільки рядки, але й стовпчики. У стилі адресації R1C1 MS Excel позначає адресу комірки буквою R, за якою наведений номер рядка, і буквою C, за якою наведений номер стовпчика.	

Для вмикання або вимикання стилю адресації R1C1 необхідно в меню **Файл** вибрати команду **Параметри  ⇒ Формули ⇒ Робота з формулами ⇒** встановити або зняти прапорець **Стиль посилань R1C1**.

### **2.3.  Закриття робочої книги**  

Для закриття книги потрібно виконати одну з таких дій:

* обрати команду **Закрити** з меню **Файл**;  
* натиснути кнопку ![][image8] **Закрити** у рядку заголовка вікна книги (програми).

В обох випадках Excel перевіряє чи було збережено проведені в документі зміни. Якщо документ не був збережений, то буде виданий запит на збереження.  

Для виходу з програми крім команди **Вихід** із меню закладки **Файл**, можна використати стандартні прийоми: за допомогою кнопки закриття вікна програми, комбінації клавіш Alt \+ F4.  
	  
### **3.1. Типи даних**  
	
Табличний процесор MS Excel підтримує дані чотирьох основних типів: числа, дати, тексти,  та формули.  

*Текстові дані* – будь-яка комбінація літер, знаків пунктуації тощо, тобто все, що не бере участі у числових обчисленнях. Текстові дані не обмежуються межею комірки. Якщо сусідня комірка не порожня, відображення тексту „обрізається” тільки на екрані, але не в пам’яті комп’ютера.  
	
*Числові дані* використовуються двох типів: числа, які відображають кількісні величини, та числа, подані як дата. Числа відображаються в дійсному та експоненціальному форматах. У дробових числах використовують кому як десятковий розділювач. Знак долара перед числом автоматично відображає кому між тисячами. Простий дріб вводиться як мішане число з нулем попереду, наприклад, 0 2/7. Для чисел, які відображають відсоткове відношення, можна використовувати знак процента, наприклад – 30%.  

*Дані типу дата* вводяться в комірку ЕТ як числа і можуть використовуватись у формулах, але за умови, що був вибраний формат дати для їх інтерпретації. Дані типу дата зберігаються в пам’яті як послідовності чисел, що відображають кількість днів від початкової дати календаря. Час зберігається як десятковий дріб, тобто як частина доби. В MS Excel вбудований календар, що містить дати з 1 січня 1890 року.  

*Дані типу формула* є виразами, за якими виконуються обчислення на аркуші. Формула складається: зі знака рівності; адрес комірок з числовими значеннями, розділеними знаками арифметичних дій (^, \*, /, \+, \-); чисел; вбудованих функцій. Не всі зазначені складові даних типу формул обов’язкові, наприклад, існують формули і без вбудованих функцій та адрес комірок: \= 10 \+ (–)29^7\*45.  

Пріоритети виконання арифметичних дій такі самі, як і в математиці: зліва направо, в ієрархічній послідовності. Дужки () допомагають змінити послідовність виконання обчислень.

### **3.2.** **Введення числових значень та даних типу часу і дати**   
Дані можна вводити в поточну комірку безпосередньо в ній або в рядку формул, який розташований над таблицею. Рядок формул завжди містить фактичне значення поточної комірки. За замовчуванням, будь-яким даним присвоюється **_загальний_** тип. Це означає, що якщо в комірку буде текстова інформація, то вона обробляється як текстові дані, якщо введені числа, то як числові дані. Зазначимо, що Excel автоматично розпізнає тип даних і за замовчуванням вирівнює числові значення по правому краю комірки, а текст – по лівому.  

Для введення числа у комірку необхідно:

* виділити комірку за допомогою миші або клавіатури;  
* ввести число;  
* натиснути клавішу **Enter**.

Під час введення число поступово відображається в поточній комірці та в *рядку формул*, який служить для редагування вмісту комірок. У разі виникнення помилки під час набору даних досить клацнути лівою клавішею миші у рядку формул, поставити текстовий курсор у потрібну позицію і відредагувати дані. 

Якщо формат комірки не відповідає введеному числу, тоді відображаються символи \#\#\#\#\#\#. Це вказує на необхідність зміни формату комірки (за допомогою розтягу комірки) або розрядності введеного числа.  

Для введення в ЕТ даних *типу дати і часу* потрібно виконати такі дії:

* виділити комірки, у яких повинні зберігатись дати або час, для чого необхідно клацнути лівою клавішею миші на першій комірці і протягти курсор у потрібному діапазоні комірок або виконати виділення комірок, використовуючи клавіші **Shift \+ →, ↑, ←, ↓**;  
* ввести значення дати або часу в одному з форматів. Щоб ввести поточну дату, потрібно натиснути клавіші **Ctrl \+ ;**;  
* після введення дати або часу натиснути клавішу **Enter** або виділити іншу комірку.

Для введення чисел у стандартному форматі дати використовують комбінацію клавіш **Ctrl \+ Shift \+ \#**, а для введення у стандартному форматі часу – **Ctrl \+ Shift \+ @**. 

### **3.3. Введення текстових значень та формул**  

Для введення текстових значень або формули необхідно:

* виділити комірку за допомогою миші або клавіатури;  
* набрати текстове значення або формулу. Перед числовим значенням, яке має інтерпретуватися як текст, обов’язково вказати апостроф « ’ », запис формули починається зі знака «=»  
* для збереження тексту чи формули натиснути клавішу **Enter** або виділити нову комірку.

Для введення даних відразу в декілька комірок необхідно:

* виділити комірки, в які вводяться дані. Для виділення комірок, які не мають спільної межі, треба утримувати натиснутою клавішу **Ctrl**;  
* ввести необхідні дані і натиснути комбінацію клавіш **Ctrl \+ Enter**.

Для того, щоб відредагувати дані в комірці необхідно активізувати її і двічі клацнути по ній мишею, або натиснути клавішу F2. можна також активізувати комірку і виправлення зробити в рядку формул.

### **4.1. Виділення та переміщення даних**  

Для здійснення різноманітних дій над даними їх спочатку потрібно виділити. Виділені дані позначаються інверсним кольором у жирній рамці. В тій комірці, з якої розпочинається виділення, фоновий колір не змінюється.  

Для виділення комірки необхідно клацнути у ній лівою клавішею миші або перейти до неї, використовуючи клавіші зі стрілками на клавіатурі.  

Для виділення діапазону комірок необхідно протягнути покажчик миші від одного кута діапазону до протилежного.  
	
Для виділення діапазонів комірок, що не мають спільної межі, потрібно під час їх виділення утримувати клавішу **Ctrl**.  
	
Для виділення великого діапазону комірок досить клацнути на першу комірку діапазону, а потім, утримуючи фіксованою клавішу **Shift**, клацнути лівою клавішею миші по останній комірці діапазону. Для переміщення на останню комірку можна використовувати смуги прокручування.  
	
Для виділення всього аркуша електронної таблиці досить клацнути лівою клавішею миші по кнопці на аркуші в його лівому верхньому куті.  
	
Для виділення стовпчика потрібно клацнути на його назві, для виділення рядка – клацнути на номері цього рядка.  
	
Для зняття виділення потрібно клацнути мишею за межею виділення.  
	
Для переміщення даних в ЕТ використовують процедуру вирізання та вставки, копіювання діапазонів комірок та перетягування виділених фрагментів таблиці за допомогою маніпулятора миші.  

Щоб швидко перемістити комірки в межах вікна, необхідно їх виділити й перенести мишею границю виділеного діапазону в потрібну позицію. При захваті границі до форми курсора буде добавлена чотиринаправлена стрілка.  

Щоб скопіювати комірки, потрібно перетягнути границю виділеного діапазону при натиснутій клавіші Ctrl. При цьому під час виділення, копіювання до форми курсора добавляється невеликий знак «+».   
	
Перемістити або скопіювати комірки за межі вікна чи в інший аркуш, книгу або додаток можна за допомогою *буфера обміну*. Для цього використовують комбінації клавіш (Ctrl \+ C або Ctrl \+ Ins  для копіювання, Ctrl \+ X або Shift \+ Del для вирізання), а також одноіменні кнопки **Копіювати** і **Вирізати** на панелі **Буфер обміну** закладки **Головна**. Вставка останнього скопійованого / вирізаного в буфер обміну об’єкта здійснюється аналогічно (Ctrl \+ V, Shift \+ Ins або кнопка **Вставити** на панелі **Буфер обміну** закладки **Головна**).

Зауважимо, що при копіюванні / вирізанні в буфер обміну наступна їх вставка повинна відбуватися відразу, поки ще видно біжучу пунктирну рамку довкола вихідних даних. У протилежному випадку буфер буде очищено.  

При вставці з буфера скопійованих (але не вирізаних) даних, пунктирна рамка зберігається. Це означає, що скопійований фрагмент можна вставити ще раз в іншу позицію. Щоб забрати біжучий пунктир, потрібно натиснути клавішу Esc.  
	  
### **4.2. Вилучення й очистка комірок, рядків, стовпців та аркушів**  

При *вилученні* комірок вони щезають з аркуша і комірки, які до них прилягають, пересуваються, щоб заповнити простір, який звільнився. При *очистці* комірок їх вміст, формати знищуються, а самі комірки залишаються на аркуші.  
	
Для вилучення використовується команда **Видалити** на панелі **Клітинки** закладки **Головна** і пункти із списку, що спливає: **Видалити клітинки, Видалити рядки з акркуша, Видалити стовпці з акушу, Видалити аркуш.** При вилученні комірок потрібно за допомогою перемикача **Видалити** задати напрямок, в якому потрібно перемістити комірки, що прилягають: **клітинки зі зміщенням вліво, клітинки зі зміщенням вверх, рядок, стовпець**.  

Щоб очистити комірки, потрібно виділити їх і у групі **Редагування** закладки **Головна** вибрати кнопку **Очистити**, а потім один із пунктів: **Очистити все, Очистити формати, Очистити зміст** або **Очистити примітку**. Якщо очищено вміст комірки, то її значення дорівнює нулю.  

### **4.3. Створення рядів даних та автозаповнення**  
Для введення в сусідні комірки даних, які повторюються за певними правилами, зокрема, – це послідовності календарних значень, чисел або комбінації чисел та тексту, в MS Excel передбачено механізм автозаповнення. Він дозволяє ввести лише перше значення, а потім автоматично заповнити решту комірок із вказаного діапазону певною послідовністю.  

До вбудованих послідовностей відносяться списки назв (повних і коротких) місяців і днів тижня, кварталів, дат, часу.  

Для створення послідовності (ряду) потрібно виділити помірку з першим значенням списку й потягнути мишею в заданому напрямі за *маркер заповнення* – маленький чорний квадрат у правому нижньому кутку виділеної комірки (маркер ■). Курсор миші при цьому прийме форму чорного хрестика і при протягуванні буде видно спливаючу підказку з наступним значенням ряду.  

При протягуванні курсора вправо й вниз значення календарних послідовностей і комбінацій тексту і чисел буде нарощуватися, вліво й вверх – зменшуватися. Збільшення / зменшення проходить зі стандартним кроком.  

Після автозаповнення на екрані ненадовго з’явиться кнопка **Параметри автозаповнення**, за допомогою якої можна вибрати різні варіанти заповнення даних. Для дат це можуть бути варіанти **по днях, по рабочих днях, по місяцах, по роках**. Можна також використати при протягуванні праву клавішу миші й вибрати потрібний варіант із контекстного меню.  
	
Зауважимо, що для текстових і числових комірок нарощування не відбувається – дані копіюються в суміжні комірки. Для організації числових рядів (наприклад, послідовної нумерації), необхідно вибрати в параметрах автозаповнення (або в контекстному меню) варіант **Заповнити**.  

Послідовну нумерацію (з кроком 1\) легко організувати, якщо ввести в комірку перше число ряду, а потім протягнути маркер заповнення цієї комірки при натиснутій клавіші Ctrl. Якщо крок не дорівнює 1, то потрібно ввести два початкових значення в суміжні комірки, виділити їх і протягнути маркер заповнення в напрямку виділення. Два початкових значення зададуть крок подальшої зміни даних.  
	
Крім вбудованих рядів даних, користувач може створити й свої, користувацькі списки автозаповнення. Для цього потрібно ввести список значень в суміжні комірки й викликати вікно налаштування програми, вибравши пункт **Параметри** на закладці **Файл**. Потім на закладці **Додатково** в групі **Загальні** натиснути кнопку **Змінит списки**. Переконавшись, що у вікні в полі **Імпорт списку з клітинок** вказана адреса виділеного діапазону, натиснути кнопку **Імпорт**, а потім **OK.**

Зауважимо, що замість протягування маркера автозаповнення вниз по стовпцю можна двічі клацнути по цьому маркеру – відбудеться автозаповнення даних стовпця на таку ж кількість комірок вниз, скільки є заповнених підряд комірок у сусідньому стовпці.  
	
### **5.1. Найпоширеніші інструменти оформлення таблиці**
 
винесені на спливаючу міні-панель форматування – вона легко викликається клацанням правої клавіші миші на комірках. Всі засоби оформлення  таблиць в  Excel зручно зібрані на декількох панелях кнопок закладки **Головна** 

### **5.2. Форматування комірок**  

Відображення вмістимого комірок залежить від його формату. Можна використовувати числові формати для зміни зовнішнього вигляду чисел, наприклад число 0,08 можна відідобразити як 8%.  

Більшість операцій по оформленню комірок електронних таблиць легко провести за допомогою кнопок стрічки. Кожна з них відповідає деяким опціям діалогового вікна **Формат клітинок**. У цьому вікні на декількох закладках зосереджені всі можливості форматів даних, шрифтового оформлення, вирівнювання, кольорової заливки, обрамлення і захисту комірок.  

Для виклику вікна **Формат клітинок** можна використати однойменну команду із списку кнопки **Формат** закладки **Головна** на панелі **Клітинки**. Це вікно можна викликати і за допомогою кнопок виклику  ![][image10] в правому нижньому куті панелі **Шрифт, Вирівнювання, Число** закладки **Головна**. Причому вікно буде відкрито кожний раз на відповідній закладці.   

Вікно форматування легко викликати також за допомогою комбінації клавіш Ctrl \+ 1 або команди **Формат клітинок** контекстного меню комірки.  
	
Розглянемо різні опції форматування комірок: шрифтове оформлення, обрамлення й заливка. Зазначимо, що попередньо необхідно виділити комірку або групу комірок, до яких буде застосоване форматування.   

Шрифтове оформлення вмісту комірок електронних таблиць аналогічне роботі зі шрифтами в MS Word 2010. Кнопки вибору гарнітури, кегля й накреслення шрифту, кольору тексту і заливки зосереджені на панелі **Шрифт** закладки **Головна**. Там же розташовані кнопки збільшення / зменшення розміру шрифту. Кнопка **Формат клітинок** на цій панелі відкриє однойменне вікно налаштувань на закладці **Шрифт**.


Серед опцій шрифту, які доступні тільки в цьому вікні, – різні види підкреслення даних у списку **Підкреслення** та прапорці групи **Видозміни**.

Різні види обрамлення комірок можна вибрати за допомогою списку кнопки **Межі** на панелі **Шрифт** закладки **Головна**. Спочатку треба вибрати в цьому списку колір і тип лінії майбутньої рамки і лише потім вказати обрамлення границі комірки.  

Остання команда цього списку – **Інші межі** викликає вікно **Формат клітинок**. Послідовність установки опцій на цій закладці така: спочатку потрібно вказати тип майбутньої границі та її колір, а потім позиціонувати лінії за допомогою кнопок навколо поля зразка в розділі **Окремі**. В полі зразка буде показано майбутній результат обрамлення.

Суцільну заливку комірок вибраним кольором можна задати за допомогою кнопки **Колір заливки** на панелі **Шрифт** закладки **Головна** або області **Колір фону** на закладці **Заливка** діалогового вікна форматування. Вікно містить ще й додаткові можливості заливки – фоновий узор для комірок (з використанням полів **Колір узору** та **Узор**) і градієнтну або текстурну заливки (з використанням кнопки **Способи заливки**). Градієнтна заливка забезпечує різні плавні переходи одного з двох вибраних кольорів, а текстурна дозволяє залити комірки вибраною заготовкою («мармур», «циновка», «пергамент»  т. ін.).

Зауважимо, що потрібно контролювати стан комірок у момент виклику вікна форматування. Якщо в комірку не було завершено введення даних (не натиснута клавіша Enter), то із усіх закладок форматування доступною виявиться тільки одна – налаштування шрифтів 

### **5.3. Форматування та вирівнювання даних**  
	
У комірки таблиці можуть бути введені числа, текстові дані та дати (дати, по суті, є числами). Для вибору представлення цих даних на екрані існує ряд вбудованих форматів. На початку для всіх комірок таблиці встановлений формат **Звичайний**.  
	
Основні формати даних можуть бути вибрані із списку кнопки **Звичайний** на панелі **Число** закладки **Головна**. Серед цих форматів основні формати – текстовий, числовий, грошовий, фінансовий, процентний, дробовий, експоненціальний, часу, дати. Параметри цих форматів у випадку їх вибору встановлюються за замовчуванням. Деякі параметри форматів можна відрегулювати за допомогою кнопок панелі **Число** закладки **Головна**. Так, можна вказати іншу грошову одиницю за допомогою списку кнопки **Фінансовой числовий формат**, виділити розділювачами групи цифр у числі і встановити два десяткових знаки після коми – кнопка **Формат з розділювачами**, збільшити або зменшити кількість десяткових знаків у дробовій частині числа за допомогою однойменних кнопок.   
	
Для установки інших параметрів, у тому числі і користувацьких, необхідно викликати діалогове вікно **Формат клітинок** і вибрати закладку **Число**.  
	
Для налаштування формату спочатку потрібно вибрати категорію в лівому полі **Числові формати**, а потім встановити параметри справа від списку категорій.   
	
Зауважимо, що при введенні грошових сум потрібно вводити лише їх числові значення, а потім встановлювати для них грошовий формат.   
	
Якщо потрібно ввести числа як текстові величини (коди, шифри квитків  тощо), то спочатку для комірок встановлюють текстовий формат, а потім вводять дані, або перед введенням таких числових даних набрати апостроф.   
	
Для *вирівнювання* даних у комірках використовується панель кнопок **Вирівнювання** на закладці **Головна**.

За замовчуванням текстові дані в комірках вирівнюються по лівому краю, числові – по правому. Кнопки на стрічці дозволяють провести три способи горизонтального вирівнювання даних (лівосторонне, правосторонне, центроване) і тільки три – вертикального (притиснути вміст комірки до верхнього або нижнього краю чи розмістити посередині).

Величина абзацних відступів всередині комірки регулюється за допомогою кнопок **Зменшити відступ / Збільшити відступ** на панелі **Вирівнювання** закладки **Головна**.   
	
Якщо текстовий рядок не поміщається в комірці, то можна організувати перенесення тексту по рядках в рамках однієї комірки. Для цього служить кнопка **Перенесення тексту**.   

Часто доводиться розташовувати заголовок таблиці по її центру. Для цього текст назви набирають у першій комірці рядка заголовка, потім виділяють всі потрібні комірки в цьому рядку, об’єднують їх  в одну і центрують назву. Для виконання цієї операції в групі **Вирівнювання** призначена кнопка **Об'єднати і розмістити в центрі**. Для відміни операції об’єднання треба повторно натиснути цю ж кнопку або з її списку команд вибрати **Скасувати об'єднання**.   
	
Додаткові можливості для вирівнювання тексту є на закладці **Вирівнювання**  діалогового вікна **Формат клітинок**. У цьому вікні, крім зазначеного вище, можна встановити довільний кут повороту тексту в комірці. Для цього потрібно захопити мишею слово **Надпис** в полі **Ориєнтація** і повернути його на бажаний кут. Можна також вказати точне значення кута повороту в полі **Градусів**.

### **5.4. Збереження і відображення даних**  

Незалежно від кількості розрядів, що відображаються на екрані, числа в Excel зберігаються з точністю до 15 розрядів. Якщо було введено або отримано число більше ніж з 15 значущими знаками, то розряди після 15-го перетворюються в нулі. Для перегляду точнішого значення результатів обчислень необхідно збільшити розрядність даних, скориставшись кнопкою **Збільшити розрядність** на панелі **Число** закладки **Головна**. Формат відображення даних не впливає на результат обчислень. Наприклад, якщо в комірці зберігається число 1.555, а при форматуванні комірки встановлено вивід цілого числа (тобто відобразиться 2), то при подвоєнні цього числа (1.555 × 2\) буде отримано вірний результат 3.11 (на екрані – 3, якщо формат буде цілочисельний).  


Для рядків і стовпців програма дозволяє налаштувати висоту або ширину, а також приховати і знову відобразити їх на екрані.   

Змінити ширину стовпця найпростіше за допомогою миші, протягнувши нею за вертикальний розділювач справа від заголовка стовпця. Аналогічно для зміни висоти рядка потрібно перемістити розділювач знизу від його номера – заголовка. Курсор миші в цей момент прийме форму двонапрямленої стрілки.   
	
В процесі регулювання розмірів рядка / стовпця над курсором спливає поле з показником поточного розміру (в точках і пікселах). Однак для встановлення розмірів з більшою точністю краще скористатися командами меню кнопки **Формат** на панелі **Клітинки** закладки **Головна**. Пункти меню **Висота рядка** і **Ширина стовпця** викликають діалогові вікна установки потрібних розмірів. Можна підібрати таку ширину стовпця (висоту рядка), яка б точно відповідала розміру даних, що є в ньому. Для цього служать пункти  **Автопідбір висоти рядка / ширини столпця**.

Дуже корисною є можливість тимчасово приховати виділені стовпці / рядки. Це необхідно, якщо таблиця містить велику кількість стовпців (вони не поміщаються на екрані), а в даний момент потрібна інформація лише для деяких. Для приховання чи відображення стовпців / рядків і навіть аркушів служить однойменна команда в списку кнопки **Формат** на панелі **Клітинки** закладки **Головна**. Для відображення прихованих стовпців / рядків попередньо потрібно виділити по одному стовпцю / рядку, які прилягають до виділених з обох боків. Команди **Приховати**, **Відобразити, Ширина стовпця, Висота рядка** присутні також у контекстних меню стовпців / рядків.

### **5.5. Застосування стилів і тем оформлення таблиць**  

Щоб встановити одночасно декілька характеристик форматів можна використати стилі комірок. *Стиль комірки* – це певний набір параметрів форматування. Excel пропонує широкий набір готових стилів, але можна розробити й свої.   

Для застосування одного з вбудованих стилів, потрібно виділити комірки і на закладці **Головна** вибрати в групі **Стиль** відповідний стиль у списку **Стилі клітинок**. При наведені курсора на назві стилю в цьому списку результат його застосування буде накладатися на виділені комірки. 

Аналогічно стиль можна вилучити. При цьому буде відмінено форматування даним стилем всіх комірок.  

Весь документ можна оперативно відформатувати, застосувавши до нього *тему документа* – набір варіантів форматування, включаючи кольорову тему (набір кольорів оформлення), тему шрифтів (набір шрифтів заголовка і основного тексту) і тему ефектів (набір ліній, границь й заливок). Для роботи з темами документа служить група кнопок **Теми** закладки **Размітка сторінки**. Для застосування певної теми необхідно вибрати її зі списку кнопки **Теми**. У процесі вибору можна спостерігати у вікні документа ефекти майбутнього використання теми. Вибрана тема вплине на використані в документі стилі.  

Тема документа може бути налаштована. Для цього на панелі **Теми** призначені кнопки **Кольори, Шрифти, Ефекти**. Зміни, внесені в один або декілька компонентів даної теми, негайно вплинуть на стилі, які використовуються в активному документі. Щоб зберегти тему, необхідно виконати команду **Зберегти поточну тему** у списку кнопки **Теми**.

## **Практичні завдання**

1. Розгляньте які закладки є на стрічці, які в них є команди.  
2. Розгляньте структуру рядка стану. Налаштуйте рядок стану. – Використати контектне меню рядка стану.  
3. Установіть стиль адресації комірок R1C1/зніміть його. – Команда **Файл⇒Параметри⇒Формули⇒Работа з формулами**.  
4. Введіть в комірку А1 число 5, а в комірку С2 формулу \=А1+1. Прочитайте результат.  
5. Перемістіть комірку А1 і скопіюйте комірку С2 на інший аркуш. – Команди **Головна⇒Вирізати/Копиювати**.  
6. Очистіть комірки з цього аркуша. – Клавіша Del.  
7. Заповніть комірки стовпця місяцями року. – Написати в першій комірці назву місяця і протягнути маркер заповнення (■).  
8. Заповніть стовпчик В послідовними числами 1, 2, … , 100\.  
9. Заповніть стовпчик Е послідовними парними числами 2, 4, … , 200\.  
10. Викликати вікно Формат клітинок. – Команда **Головна⇒Клітинки⇒Формат**, або команда **Формат клітинок** контекстного меню.   
11. Для комірки В2 виконайте обрамлення межі комірки. – Команда **Головна⇒** група **Шрифт⇒Межі**.  
12. Залийте комірку С3 вибраним кольором. – Команда **Головна⇒** група **Шрифт⇒Колір заливки**. Виставити в цій комірці деякий узор.  
13. Для комірок , що заповнені числами установити інші числові формати. Зробіть так щоб ці числа мали тільки два знаки після коми. – У вікні **Формат клітинок** вибрати закладку число.  
14. Проілюструйте вирівнювання даних у комірках. – Команда  **Головна ⇒** група **Вирівнювання**.  
15. Сформуйте у декількох комірках назву таблиці. – Команда **Головна ⇒** група **Вирівнювання⇒Об'єднати і розмістити по центру**.  
16. Змініть висоти трьох рядків. Команда **Головна⇒** група **Клітинки⇒Формат⇒Висота рядка**.  
17. Приховати та відобразити деякі стовпці. – Виділити стовпці. Команда **Головна⇒**група **Клітинки⇒Формат⇒Приховати**.

## **Контрольні питання**

1. Як добавити на стрічку нові закладки, як створити групи команд?  
2. Як налаштувати панель швидкого доступу?  
3. Що таке робоча книга? З яких елементів вона складається?  
4. Як відкрити/зберегти книгу?  
5. Як налаштувати параметри сторінки?  
6. Які є стилі адресації комірок? Як їх установлювати?  
7. Які типи даних можна вводити в комірки таблиці?  
8. Як ввести дані одразу в декілька комірок?  
9. Як ввести дату/ поточну дату в комірку?  
10. Як ввести числа, які мають інтерпретуватися як час?  
11. Як виділити діапазон комірок/рядок/стовпчик?  
12. Як виконати обрамлення комірок?  
13. Як заповнити комірки кольором/узором?  
14. Як заповнити комірки днями тижня/непарними числами?  
15. Як відредагувати дані в комірках?  
16. Як змінити числові формати?  
17. Як змінити ширину стовпців?  
18. Як приховати рядки/стовпці таблиці?  
19. Як об’єднати комірки?  
20. Як розмістити дані вертикально в комірці?  
21. Як вирівнювати дані в комірках?  
22. Як повернути дані в комірках на бажаний кут?


---

## Вимоги до виконання і подання

**Виконайте практичні завдання тричі:**

1. у **Microsoft Excel** (настільна або веб‑версія);
2. у **Google SpreadSheets**;
3. у **третьому редакторі на вибір**: LibreOffice Calc / WPS Spreadsheets / OnlyOffice / Apple Numbers (для macOS).

**Подання в Classroom:** завантажте **три PDF‑файли**, кожен — експорт із відповідного редактора.

**Схема імені файлу:** `<назва табличного редактору>_<група>_<ім'я та прізвище>.pdf`

**Приклади:**
`Excel_144_Алукі Анастасія.pdf`
`GoogleSpreadSheets_143_Петренко Іван.pdf`
`AppleNumbers_141_Петренко Іван.pdf`


```{admonition} **Коментар щодо недоступних опцій:** 
:class: note
якщо певної опції немає у вашому табличному процесорі, у звіті коротко вкажіть це і опишіть обраний еквівалент дії (скрін за можливості)..
```







[image8]: <data:image/png;base64,iVBORw0KGgoAAAANSUhEUgAAAA4AAAAOCAIAAACQKrqGAAAAPElEQVR4XmO4cuEEkYgBUwgXorVSBjBAkUMVwSmHRScyB64CUx0WpXDVWMTR+USaiqwCUzW5IYAf0UYpAIglm8iBeHkzAAAAAElFTkSuQmCC>


[image10]: <data:image/png;base64,iVBORw0KGgoAAAANSUhEUgAAABQAAAAVCAIAAADJt1n/AAAAfElEQVR4XsWLWwqAMAwEc/97Cj6wbdoeQEoU0sSARsUyH93NDmCpbkBX1wHMlQP2E8s2ltl+J3LKlUM7UVrI3U0ZK2eX+9ICIhYOyfpPUY5lfkvmje7bKaTCoZFudN9OMqvRh3K24Noh94M1Zjcwr+jmR3lcoptn8jAFNxtj3edgcOSO+QAAAABJRU5ErkJggg==>







